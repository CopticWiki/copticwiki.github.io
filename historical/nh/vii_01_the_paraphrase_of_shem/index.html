<!DOCTYPE html>
<html lang="en">
	<head>
		<title>NHC VII 01: The Paraphrase of Shem</title>
		<link rel="icon" type="image/x-icon" href="../../../styles/images/fig-favicon-64px.png">
		<link rel="stylesheet" href="../../../styles/styles.css">
		<meta name="viewport" content="width=device-width, initial-scale=1">
		<style>
			main > div {
				display: grid;
				grid-template-columns: 1fr 1fr;
				gap: 1em;
			}
		</style>
	</head>
	<body>
		<div id="container">
			<header>
				<div>
					<h1><a href="/"><img src="../../../styles/images/Logo-Dark-BG-W.png" width="200px"></a></h1>
					<!--
					<h1><a href="/">CopticWiki</a></h1>
					-->
					<div>
						<h2>NHC-VII 1: <small>The Paraphrase of Shem</small></h2>
						<h4>Translation: <small>Randy Komforty</small></h4>
					</div>
				</div>
			</header>
			<main>
				<div>
					<h2 class="coptic">ⲧⲡⲁⲣⲁⲫⲣⲁⲥⲓⲥ ⲛ̄ⲥⲏⲉⲙ</h2>
					<h2 class="english">The Paraphrase of Shem</h2>
				</div>
				<div>
					<p class="coptic">[ⲧ]ⲡⲁⲣⲁⲫⲣⲁⲥⲓⲥ ⲉⲣϣⲱⲡⲉ ⲉⲧⲃⲉⲡ︤ⲛ︦ⲁ︥ ⲛ̄ⲁⲅⲉⲛⲛⲏⲧⲟⲛ, ⲁⲛⲟⲕ ⲥⲏⲉⲙ, ⲛⲉⲛⲧⲁϥϭⲟⲗⲡⲟⲩ ⲛⲁⲓ ⲉⲃⲟⲗ ⲛ̄ϭⲓⲇⲉⲣⲇⲉⲕⲉⲁ&lt;ⲥ&gt;, ⲕⲁⲧⲁⲡⲟⲩⲱϣ ⲙ̄ⲡⲙⲉⲅⲉⲑⲟⲥ. ⲁ-ⲡⲁⲙⲉⲉⲩⲉ ⲉⲧϩⲙ̄ⲡⲁⲥⲱⲙⲁ ⲧⲟⲣⲡⲧ̄ ⲉⲃⲟⲗ ϩⲛ̄ⲧⲁⲅⲉⲛⲉⲁ, ⲁϥϫⲓⲧ ⲉϩⲣⲁⲓ ⲉⲡϫⲓⲥⲉ ⲛ̄ⲧ(ⲉ)ⲕⲧⲓⲥⲓⲥ ⲉϥϩⲏⲛ ⲉϩⲟⲩⲛ ⲉⲡⲟⲩⲟⲉⲓⲛ ⲡⲁⲓ ⲉⲣⲡ(ⲉ)ⲓⲣⲉ ⲉϫⲛ̄ⲧⲟⲓⲕⲟⲩⲙⲉⲛⲏ ⲧⲏⲣⲥ̄ ⲙ̄ⲡⲙⲁ ⲉⲧⲙ̄ⲙⲁⲩ, ⲙ̄ⲡⲓⲛⲁⲩ ⲉⲉⲓⲛⲉ ⲛ̄ⲕⲁϩ ⲁⲗⲗⲁ ⲟⲩⲟⲉⲓⲛ ⲡⲉ. ⲁⲩⲱ ⲁϥⲡⲱϣ ⲛ̄ϭⲓⲡⲁⲙⲉⲉⲩⲉ ⲉⲃⲟⲗ ϩⲙ̄ⲡⲥⲱⲙⲁ ⲙ̄ⲡⲕⲁⲕⲉ, ϩⲱⲥ ⲉϣϫⲉ ϩⲛ̄ⲟⲩϩⲓⲛⲏⲃ.</p>
					<p class="english">[The] paraphrase <span class="greek">παράγρασις</span> which was about the unbegotten <span class="greek">ἀγέννητον</span> Spirit <span class="greek">πνεῦμα</span>. What Derdekea&lt;s&gt; revealed to me, Shem, according to <span class="greek">κατά</span> the will of the Majesty <span class="greek">μέγεθος</span>. Mt thought which was in my body <span class="greek">σῶμα</span> snatched me away from my race <span class="greek">γενεά</span>. It took me up to the top of creation <span class="greek">κτίσις</span>, which is close to the light that shone upon the whole area <span class="greek">οἰκουμένη</span> there. I saw no earthly likeness, but <span class="greek">ἀλλά</span> there was light. And my thought separated from the body <span class="greek">σῶμα</span> of darkness as <span class="greek">ὡς</span> though in sleep.</p>
				</div>
				<div>
					<p class="coptic">ⲁⲓⲥⲱⲧⲙ ⲉⲩϩⲣⲟⲟⲩ ⲉϥϫⲱ ⲙ̄ⲙⲟⲥ ⲛⲁⲓ, ϫⲉ “ⲥⲏⲉⲙ, ⲉⲡⲉⲓⲇⲏ ⲛⲧⲕ-ⲟⲩⲉⲃⲟⲗ ϩⲛ̄ⲟⲩⲇⲩⲛⲁⲙⲓⲥ ⲛ̄[ⲁ]ⲕⲉⲣⲁ[ⲁⲓⲟ]ⲥ, ⲁⲩⲱ ⲛⲧⲕ-ⲡϣⲣⲡ ⲛ̄ϣⲱⲡⲉ ϩⲓϫⲙ̄ⲡⲕⲁϩ, ⲥⲱⲧⲙ ⲛ̄ⲅⲣ̄ⲛⲟⲉⲓ ⲛ̄ⲛⲉϯⲛⲁϫⲟⲟⲩ ⲛⲁⲕ ⲛ̄ϣⲟⲣⲡ ⲉⲧⲃⲉⲛ̄ⲛⲟϭ ⲛ̄ⲇⲩⲛⲁⲙⲓⲥ ⲛⲁⲓ ⲛⲉⲩϣⲟⲟⲡ ϩⲛ̄ⲛ̄ϣⲟⲣⲡ ϩⲁⲧϩⲏ ⲉ-ⲙ̄ⲡⲁϯⲟⲩⲱⲛϩ ⲉⲃⲟⲗ. ⲛⲉⲩⲛ̄-(ⲟⲩ)ⲟⲩⲟⲉⲓⲛ ϣⲟⲟⲡ ⲙⲛ̄ⲟⲩⲕⲁⲕⲉ, ⲁⲩⲱ ⲛⲉⲩⲛ̄-ⲟⲩⲡ︤ⲛ︦ⲁ︥ ϩⲛ̄ⲧⲉⲩⲙⲏⲧⲉ. ⲉⲡⲉⲓⲇⲏ ⲁ-ⲧⲉⲕⲛⲟⲩⲛⲉ ϩⲉ ⲉϩⲣⲁⲓ ⲉⲧⲉⲃϣⲉ, ⲡⲁⲓ ⲛⲉϥϣⲟⲟⲡ ⲙ̄ⲡ︤ⲛ︦ⲁ︥ ⲁⲅⲉⲛⲛⲏⲧⲟⲛ, ϯⲣ̄ⲫⲁⲛⲉⲣⲟⲩ ⲛⲁⲕ ⲛ̄ⲧⲁⲕⲣⲓⲃⲓⲁ ⲛ̄ⲛ̄ⲇⲩⲛⲁⲙⲓⲥ. ⲡⲟⲩⲟⲉⲓⲛ ⲛⲉϥϣⲟⲟⲡ ⲙ̄ⲙⲉⲉⲩⲉ ⲉϥⲙⲉϩ ϩⲛ̄ⲟⲩⲥⲱⲧⲙ ⲙⲛ̄ⲟⲩⲗⲟⲅⲟⲥ. ⲛⲉⲩⲥⲟⲟⲩϩ ⲉϩⲟⲩⲛ ⲉⲩⲉⲓⲇⲟⲥ ⲛ̄ⲟⲩⲱⲧ. ⲁⲩⲱ ⲡⲕⲁⲕⲉ ⲛⲉϥⲟ ⲛ̄ⲧⲏⲩ ϩⲛ̄ϩⲉⲛⲙⲟⲩⲉⲓⲏ. ⲉⲩⲛ ⲡⲁⲓ ⲛⲉⲩⲛ̄ⲧⲁϥ ⲙ̄ⲡⲛⲟⲩⲥ ⲉ[ⲧ]ϭⲁⲗⲉ ⲛ̄ⲟⲩⲕⲱϩⲧ ⲉϥϣⲧⲣⲧⲱⲣ. ⲁⲩⲱ ⲡ︤ⲛ︦ⲁ︥ ⲉⲧϩⲛ̄ⲧⲉⲩⲙⲏⲧⲉ ⲛⲉⲩⲟⲩⲟⲉⲓⲛ ⲡⲉ ⲛ̄ⲣⲙⲣⲁϣ ⲉϥⲑⲃⲃⲓⲏⲩ. ⲛⲁⲓ ⲛⲉ ⲧϣⲟⲙⲧⲉ ⲛ̄ⲛⲟⲩⲛⲉ. ⲛⲉⲩⲟ ⲛ̄ⲣⲣⲟ ϩⲣⲁⲓ ⲛ̄ϩⲏⲧⲟⲩ ⲟⲩⲁⲁⲩ, ⲁⲩⲱ ⲛⲉⲩϩⲟⲃⲥ ⲉⲛⲉⲩⲉⲣⲏⲩ, ⲧⲟⲩⲉⲓ ⲧⲟⲩⲉⲓ ϩⲛ̄ⲧⲉⲥⲇⲩⲛⲁⲙⲓⲥ.</p>
					<p class="english">I heard a voice saying to me, “Shem, since <span class="greek">ἐπειδη</span> you are from an unmixed <span class="greek">ἀκέραιος</span> power <span class="greek">δύναμις</span> and you are the first being upon the earth, hear and understand <span class="greek">νοεῖν</span> what I shall say to you first concerning the great powers <span class="greek">δύναμις</span> who were in existence in the beginning, before I appeared. There was Light and Darkness and there was Spirit <span class="greek">πνεῦμα</span> between them. Since <span class="greek">ἐπειδή</span> your root fell into forgetfulness, (i.e.) he who was the unbegotten <span class="greek">ἀγέννητον</span> Spirit <span class="greek">πνεῦμα</span>, I am revealing <span class="greek">φανεροῦν</span> to you the truth <span class="greek">ἀκρίβεια</span> about the powers <span class="greek">δύναμις</span>. The Light was thought full of hearing and word <span class="greek">λόγος</span>; they were united into one form <span class="greek">εἶδος</span>. And the darkness was wind in waters [while] possessing the mind <span class="greek">νοῦς</span> wrapped in a chaotic fire. And the Spirit <span class="greek">πνεῦμα</span> between them was a gentle, humble light. These are the three roots. They reigned each in themselves, alone. And they covered each other, each (root) with its power <span class="greek">δύναμις</span>.</p>
				</div>
				<div>
					<p class="coptic">ⲡⲉ{ⲥ}ⲟⲩⲟⲉⲓⲛ ⲇⲉ, ⲉⲡⲉⲓⲇⲏ ⲛⲉⲩⲛ̄ⲧϥ̄-ⲟⲩⲛⲟϭ ⲛ̄ⲇⲩⲛⲁⲙⲓⲥ, ⲛⲉϥⲥⲟⲟⲩⲛ ⲙ̄ⲡⲉⲑⲃⲃⲓⲟ ⲙ̄ⲡⲕⲁⲕⲉ ⲙⲛ̄ⲧⲉϥⲙⲛⲧⲁⲧⲁⲝⲓⲁ, ϫⲉ ⲛⲉ-ⲧⲛⲟⲩⲛⲉ ϣⲏϣ ⲉⲛ̄ ⲧⲁⲛϩⲱⲙⲁⲗⲓⲁ ⲇⲉ ⲙ̄ⲡⲕⲁⲕⲉ ⲛⲉⲥⲟ ⲛ̄ⲁⲛⲁⲓⲥⲑⲏⲧⲟⲥ, ϫⲉ ⲙⲛ̄-ⲡⲉⲧϫⲟⲥⲉ ⲉⲣⲟϥ. ⲛ̄ⲧⲁⲣⲉϥϣ̄ϭⲙϭⲟⲙ ⲇⲉ ⲛ̄ϥⲓ ⲉϩⲣⲁⲓ ϩⲁⲧⲉϥⲕⲁⲕⲓⲁ, ⲛⲉϥϩⲟⲃⲥ ⲡⲉ ϩⲙ̄ⲡⲙⲟⲟⲩ. ⲁⲩⲱ ⲁϥⲕⲓⲙ, ⲁⲩⲱ ⲉⲃⲟⲗ ⲙ̄ⲡⲉϩⲣⲟⲟⲩ ⲁϥⲧⲣⲣⲓⲉ ⲛ̄ϭⲓⲡ︤ⲛ︦ⲁ︥ ⲁϥϫⲓⲥⲉ ⲙ̄ⲙⲟϥ ϣⲁϩⲣⲁⲓ ⲉⲡⲉϥⲧⲟⲡⲟⲥ. ⲁⲩⲱ ⲁϥⲛⲁⲩ ⲉⲩⲛⲟϭ ⲙ̄ⲙⲟⲟⲩ ⲛ̄ⲕⲁⲕⲉ. ⲁⲩⲱ ⲁϥⲣ̄ⲥⲓⲭⲁⲛⲉⲥⲑⲁⲓ ⲁⲩⲱ ⲡⲙⲉⲉⲩⲉ ⲛ̄ⲧⲉⲡ︤ⲛ︦ⲁ︥ ⲁϥⲉⲓⲱⲣⲙ ⲉⲡⲉⲓⲧⲛ. ⲁϥⲛⲁⲩ ⲉⲡⲟⲩⲟⲉⲓⲛ ⲉⲧⲉⲙⲛ̄ⲧⲉϥ ⲁⲣⲏϫϥ̄. ⲁⲩⲣ̄ⲁⲙⲉⲗⲉⲓ ⲇⲉ ⲉⲣⲟϥ ϩⲓⲧⲛ̄ⲧⲛⲟⲩⲛⲉ ⲉⲧϩⲟⲟⲩ. ϩⲙ̄ⲡⲟⲩⲱϣ ⲇⲉ ⲙ̄ⲡⲛⲟϭ ⲛ̄ⲟⲩⲟⲉⲓⲛ, ⲁϥⲡⲱⲣϫ ⲛ̄ϭⲓⲡⲙⲟⲟⲩ ⲛ̄ⲕⲁⲕⲉ. ⲁⲩⲱ ⲁϥⲉⲓ ⲉϩⲣⲁⲓ ⲛ̄ϭⲓⲡⲕⲁⲕⲉ ⲉϥϭⲟⲗⲉ ⲛ̄ⲧⲙⲛⲧⲁⲧⲥⲟⲟⲩⲛ ⲉⲧϩⲟⲟⲩ. ϫⲉⲕⲁⲁⲥ ⲇⲉ ⲉⲣⲉ-ⲡⲛⲟⲩⲥ ⲛⲁⲡⲱⲣϫ ⲉⲣⲟϥ, ϫⲉ ⲛⲉϥϣⲟⲩϣⲟⲩ ⲙ̄ⲙⲟϥ ⲛ̄ϩⲏⲧϥ̄.</p>
					<p class="english">But <span class="greek">δέ</span> the Light, since <span class="greek">ἐπειδή</span> he possessed a great power <span class="greek">δύναμις</span>, knew the abasement of the Darkness and his disorder <span class="greek">ἀταξία</span>, namely that the root was not straight. And <span class="greek">δέ</span> the crookedness <span class="greek">ἀνωμαλία</span> of the Darkness was lack of perception <span class="greek">ἀναίσθητος</span>, namely (the illusion that) there is no one above him. And <span class="greek">δέ</span> as long as he was able to restrain his evil <span class="greek">κακία</span>, he was covered with the water. And he stirred. And the Spirit <span class="greek">πνεῦμα</span> was frightened by the sound. He lifted himself up to his station <span class="greek">τόπος</span>, and he saw a great, dark water. And he was nauseated <span class="greek">σικχαίνεσθαι</span>. And the thought of the Spirit <span class="greek">πνεῦμα</span> stared down; he saw the infinite Light, but <span class="greek">δέ</span> he went unnoticed <span class="greek">ἀμελεῖν</span> by the putrid root. And <span class="greek">δέ</span> by the will of the great Light the dark water separated. And the darkness came up wrapped in vile ignorance, and <span class="greek">δέ</span> (this was) in order that the mind <span class="greek">νοῦς</span> might separate from him because he prided himself in it.</p>
				</div>
				<div>
					<p class="coptic">ⲛ̄ⲧⲁⲣⲉϥⲕⲓⲙ ⲇⲉ ⲙ̄ⲙⲟϥ, ⲁϥⲟⲩⲱⲛϩ ⲉⲃⲟⲗ ⲛⲁϥ ⲛ̄ϭⲓⲡⲟⲩⲟⲉⲓⲛ ⲙ̄ⲡⲡ︤ⲛ︦ⲁ︥. ⲛ̄ⲧⲁⲣⲉϥⲛⲁⲩ ⲉⲣⲟϥ, ⲁϥⲣ̄ⲑⲁⲩⲙⲁ. ⲛⲉϥⲥⲟⲟⲩⲛ ⲁⲛ ϫⲉ ⲟⲩⲛ̄-ⲕⲉⲇⲩⲛⲁⲙⲓⲥ ϫⲟⲥⲉ ⲉⲣⲟϥ. ⲛ̄ⲧⲁⲣⲉϥⲛⲁⲩ ⲇⲉ ϫⲉ ⲛⲉⲣⲉ-ⲡⲉϥⲉⲓⲛⲉ ⲟ ⲛ̄ⲕⲁⲕⲉ ⲛ̄ⲛⲁϩⲣⲙ̄ⲡ︤ⲛ︦ⲁ︥, ⲁϥϯⲧⲕⲁⲥ, ⲁⲩⲱ ϩⲣⲁⲓ ϩⲙ̄ⲡⲉϥϯⲧⲕⲁⲥ, ⲁϥϫⲓⲥⲉ ⲙ̄ⲡⲉϥⲛⲟⲩⲥ ⲉϩⲣⲁⲓ ⲉⲡϫⲓⲥⲉ ⲛ̄ⲙ̄ⲙⲉⲗⲟⲥ ⲙ̄ⲡⲕⲁⲕⲉ, ⲡⲁⲓ ⲛⲉϥϣⲟⲟⲡ ⲛ̄ⲃⲁⲗ ⲙ̄ⲡⲥⲓϣⲉ ⲛ̄ⲧⲕⲁⲕⲓⲁ. ⲁϥⲧⲣⲉ-ⲡⲉϥⲛⲟⲩⲥ ϫⲓⲉⲓⲛⲉ ϩⲛ̄ⲟⲩⲙⲉⲗⲟⲥ ⲙⲛ̄ⲙ̄ⲙⲉⲣⲟⲥ ⲙ̄ⲡⲡ︤ⲛ︦ⲁ︥, ⲉ<ϥ>ⲙⲉⲉⲩⲉ ϫⲉ ⲉϥⲉⲓⲁⲣⲙ ⲛ̄ⲥⲁⲧⲉϥⲕⲁⲕⲓⲁ, ϫⲉ ϥⲛⲁϭⲙϭⲟⲙ ⲉϣⲱϣ ⲙⲛ̄ⲡ︤ⲛ︦ⲁ︥, ⲁⲗⲗⲁ ⲙ̄ⲡⲉϥϣ̄ϭⲙϭⲟⲙ. ⲛⲉϥⲟⲩⲱϣ ⲅⲁⲣ ⲉⲣ̄-ⲟⲩϩⲱⲃ ⲛ̄ⲁⲧϭⲟⲙ, ⲁⲩⲱ ⲙ̄ⲡⲉϥϣⲱⲡⲉ. ϣⲓⲛⲁ ⲇⲉ ϫⲉ (ⲛ)ⲛⲉϥⲟⲩⲱⲥϥ ⲛ̄ϭⲓⲡⲛⲟⲩⲥ ⲙ̄ⲡⲕⲁⲕⲉ, ⲉⲧⲉⲡⲃⲁⲗ ⲡⲉ ⲙ̄ⲡⲥⲓϣⲉ ⲛ̄ⲧⲕⲁⲕⲓⲁ, ⲉⲡⲉⲓⲇⲏ ⲁⲩⲕⲁⲁϥ ϩⲛ̄ⲟⲩⲉⲓⲛⲉ ⲁⲡⲟⲙⲉⲣⲟⲥ, ⲁϥϫⲓⲥⲉ ⲁⲩⲱ ⲁϥⲣ̄ⲟⲩⲟⲉⲓⲛ ϩⲛ̄(ⲟⲩ)ⲟⲩⲟⲉⲓⲛ ⲛ̄ⲕⲱϩⲧ ⲉϫⲛ̄ⲁⲙⲛⲧⲉ ⲧⲏⲣϥ̄, ϫⲉⲕⲁⲁⲥ ⲉϥⲛⲁϭⲱⲗⲡ ⲉⲃⲟⲗ ⲛ̄ϭⲓⲡϣⲱϣ ⲙ̄ⲡⲟⲩⲟⲉⲓⲛ <ⲛ>ⲁⲧϣⲧⲁ. ⲁϥⲣ̄ⲱⲫⲉⲗⲉⲓ ⲅⲁⲣ ⲛ̄ϭⲓⲡ︤ⲛ︦ⲁ︥ ⲉⲃⲟⲗ ϩⲛ̄ⲉⲓⲇⲟⲥ ⲛⲓⲙ ⲛ̄ⲧⲉⲡⲕⲁⲕⲉ, ⲉⲃⲟⲗ ϫⲉ ⲁϥⲟⲩⲱⲛϩ ⲉⲃⲟⲗ ϩⲙ̄ⲡⲉϥⲙⲉⲅⲉⲑⲟⲥ.</p>
					<p class="english"></p>
				</div>
				<div>
					<p class="coptic">ⲁⲩⲱ ⲁϥϭⲱⲗⲡ ⲉⲃⲟⲗ ⲛ̄ϭⲓⲡⲟⲩⲟⲉⲓⲛ ⲉϥϫⲟⲥⲉ ⲉⲧⲉⲙ̄ⲙⲛ̄ⲧϥ̄-ⲁⲣⲏϫϥ̄, ⲛⲉϥϣⲟⲟⲡ ⲅⲁⲣ ϩⲛ̄ⲟⲩⲛⲟϭ ⲛ̄ⲣⲁϣⲉ.</p>
					<p class="english"></p>
				</div>
				<div>
					<p class="coptic">ⲁϥⲟⲩⲱϣ ⲉϭⲟⲗⲡϥ̄ ⲉⲃⲟⲗ ⲙ̄ⲡⲡ︤ⲛ︦ⲁ︥, ⲁⲩⲱ ⲡⲉⲓⲛⲉ ⲙ̄ⲡⲟⲩⲟⲉⲓⲛ ⲉⲧϫⲟⲥⲉ ⲁϥⲟⲩⲱⲛϩ ⲉⲃⲟⲗ ⲙ̄ⲡⲡ︤ⲛ︦ⲁ︥ ⲛ̄ⲁⲅⲉⲛⲛⲏⲧⲟⲛ. ⲁⲛⲟⲕ ⲁⲓⲟⲩⲱⲛϩ ⲉⲃⲟⲗ, ⲁⲛⲟⲕ ⲡⲉ ⲡϣⲏⲣⲉ ⲙ̄ⲡⲟⲩⲟⲉⲓⲛ ⲛ̄ⲛ̄ⲁⲧϫⲱϩⲙ ⲉⲧⲉⲙ̄ⲙⲛ̄ⲧⲉϥ-ⲁⲣⲏϫϥ̄, ⲁⲓⲟⲩⲱⲛϩ ⲉⲃⲟⲗ ϩⲙ̄ⲡⲉⲓⲛⲉ ⲙ̄ⲡⲡ︤ⲛ︦ⲁ︥, ⲁⲛⲟⲕ ⲅⲁⲣ ⲡⲉ ⲧⲁⲕⲧⲓⲛ ⲙ̄ⲡⲟⲩⲟⲉⲓⲛ ⲛ̄ⲕⲁⲑⲟⲗⲓⲕⲟⲛ. ⲁⲩⲱ ⲡⲉϥⲟⲩⲱⲛϩ ⲉⲃⲟⲗ ⲛⲁⲓ, ϣⲓⲛⲁ ϫⲉ (ⲛ)ⲛⲉϥⲣ̄ϩⲩⲡⲟⲙⲓⲛⲉ ⲛ̄ϭⲓⲡⲛⲟⲩⲥ ⲙ̄ⲡⲕⲁⲕⲉ ϩⲛ̄ⲁⲙⲛⲧⲉ. ⲁ-ⲡⲕⲁⲕⲉ ⲅⲁⲣ ⲧⲛⲧⲱⲛϥ̄ ⲉⲡⲉϥⲛⲟⲩⲥ ϩⲛ̄ⲟⲩⲙⲉⲣⲟⲥ ⲛ̄ⲧⲉⲛ̄ⲙⲉⲗⲟⲥ. ⲁⲛⲟⲕ ⲥⲏⲉⲙ ⲛ̄ⲧⲁⲣ<ⲓ>ⲟⲩⲱⲛϩ ⲉⲃⲟⲗ ϩⲣⲁⲓ ⲛ̄ϩⲏⲧϥ̄, ϣⲓⲛⲁ ⲉⲣⲉ-ⲡⲕⲁⲕⲉ ⲛⲁⲣ̄ⲕⲁⲕⲉ ⲉⲣⲟϥ ⲟⲩⲁⲁϥ, ⲕⲁⲧⲁⲡⲟⲩⲱϣ ⲙ̄ⲡⲙⲉⲅⲉⲑⲟⲥ, ϫⲉⲕⲁⲁⲥ ⲉⲣⲉ-ⲡⲕⲁⲕⲉ ⲛⲁⲣ̄ⲁⲣⲅⲟⲛ ⲉⲃⲟⲗ ϩⲛ̄ⲉⲓⲇⲟⲥ ⲛⲓⲙ ⲛ̄ⲧⲉⲧⲇⲩⲛⲁⲙⲓⲥ ⲧⲁⲓ ⲛⲉⲩⲛ̄ⲧⲁϥⲥ̄, ⲁϥⲥⲱⲕ ⲙ̄ⲡⲕⲱϩⲧ ⲉⲧϣⲧⲣⲧⲱⲣ ⲡⲁⲓ ⲛⲉϥϭⲟⲗⲉ ⲙ̄ⲙⲟⲟⲩ ⲛ̄ϭⲓⲡⲛⲟⲩⲥ ϩⲛ̄ⲧⲙⲏⲧⲉ ⲙ̄ⲡⲕⲁⲕⲉ ⲙⲛ̄ⲡⲙⲟⲟⲩ. ⲁⲩⲱ ⲉⲃⲟⲗ ϩⲙ̄ⲡⲕⲁⲕⲉ, ⲁ-ⲡⲙⲟⲟⲩ ϣⲱⲡⲉ ⲛ̄ⲟⲩⲕⲗⲟⲟⲗⲉ, ⲁⲩⲱ ⲉⲃⲟⲗ ϩⲛ̄ⲧⲉⲕⲗⲟⲟⲗⲉ ⲁ-ⲧⲟⲟⲧⲉ ϫⲓⲉⲓⲛⲉ. ⲁ-ⲡⲕⲱϩⲧ ⲉⲧϣⲧⲣⲧⲱⲣ ⲃⲱⲕ ⲉⲙⲁⲩ, ⲡⲁⲓ ⲛⲉϥϣⲟⲟⲡ ⲙ̄ⲡⲗⲁⲛⲏ.</p>
					<p class="english"></p>
				</div>
				<div>
					<p class="coptic">ⲛ̄ⲧⲁⲣⲉ-ⲡⲕⲁⲕⲉ ⲇⲉ ⲛⲁⲩ ⲉⲣⲟⲥ, ⲁϥϣⲱⲡⲉ ϩⲛ̄ⲟⲩⲁⲕⲁⲑⲁⲣⲥⲓⲁ, ⲛ̄ⲧⲁⲣⲉϥⲣ̄ⲧⲁⲣⲁⲥⲥⲉ ⲇⲉ ⲙ̄ⲡⲙⲟⲟⲩ, ⲁϥϩⲓ ⲛ̄ⲧⲙⲏⲧⲣⲁ. ⲁϥⲃⲱⲗ ⲉⲃⲟⲗ ⲛ̄ϭⲓⲡⲉϥⲛⲟⲩⲥ ⲉⲡⲉⲓⲧⲛ ⲉⲛ̄ⲃⲁⲑⲟⲥ ⲛ̄ⲧⲉⲫⲩⲥⲓⲥ. ⲁϥⲧⲱϩ ⲉⲃⲟⲗ ⲛ̄ⲧⲇⲩⲛⲁⲙⲓⲥ ⲙ̄ⲡⲥⲓϣⲉ ⲙ̄ⲡⲕⲁⲕⲉ, ⲁⲩⲱ ⲁϥⲡⲱϩ ⲛ̄ϭⲓⲡⲉⲥⲃⲁⲗ ϩⲛ̄ⲧⲡⲟⲛⲏⲣⲓⲁ, ϫⲉⲕⲁⲁⲥ ⲛ̄ⲛⲉⲥⲥⲱⲧ{ⲉ} ⲉϫⲡⲟ ⲙ̄ⲡⲛⲟⲩⲥ, ⲛⲧⲟϥ ⲅⲁⲣ ⲛⲉϥϣⲟⲟⲡ ⲛ̄ⲥⲡⲉⲣⲙⲁ ⲛ̄ⲧⲉⲫⲩⲥⲉⲱⲥ ⲉⲃⲟⲗ ϩⲛ̄ⲧⲛⲟⲩⲛⲉ ⲛ̄ⲕⲁⲕⲉ.</p>
					<p class="english"></p>
				</div>
				<div>
					<p class="coptic">ⲁⲩⲱ ⲛ̄ⲧⲁⲣⲉ-ⲧⲉⲫⲩⲥⲓⲥ ϫⲓ ⲉⲣⲟⲥ ⲙ̄ⲡⲛⲟⲩⲥ ϩⲛ̄ⲧⲇⲩⲛⲁⲙⲓⲥ ⲛ̄ⲕⲁⲕⲉ, ⲁ-ⲉⲓⲛⲉ ⲛⲓⲙ ϫⲓⲥⲙⲟⲧ ϩⲣⲁⲓ ⲛ̄ϩⲏⲧⲥ̄. ⲁⲩⲱ ⲛ̄ⲧⲁⲣⲉ-ⲡⲕⲁⲕⲉ ϫⲡⲟ ⲛⲁϥ ⲙ̄ⲡⲉⲓⲛⲉ ⲙ̄ⲡⲛⲟⲩⲥ, ⲁϥⲧⲛⲧⲱⲛϥ̄ ⲉⲡⲡ︤ⲛ︦ⲁ︥. ⲁ-ⲧⲉⲫⲩⲥⲓⲥ ⲅⲁⲣ ⲧⲱⲛ ϫⲉ ⲉⲥⲛⲁⲧⲁϭⲛⲉϥ, ⲙ̄ⲡⲉⲥϭⲙϭⲟⲙ ⲉⲣⲟϥ, ϫⲉ ⲛⲉ-ⲙⲛ̄ⲧⲉⲥ-ⲙⲟⲣⲫⲏ ⲙ̄ⲙⲁⲩ ⲉⲃⲟⲗ ⲙ̄ⲡⲕⲁⲕⲉ. ⲁⲥϫⲡⲟϥ ⲅⲁⲣ ϩⲛ̄ⲧⲉⲕⲗⲟⲟⲗⲉ, ⲁ-ⲧⲉⲕⲗⲟⲟⲗⲉ ⲇⲉ ⲣ̄ⲟⲩⲟⲉⲓⲛ, ⲁⲩⲛⲟⲩⲥ ⲟⲩⲱⲛϩ ⲉⲃⲟⲗ ⲛ̄ϩⲏⲧⲥ̄ ⲛ̄ⲧϩⲉ ⲛ̄ⲟⲩⲕⲱϩⲧ ⲛ̄ϩⲣⲧⲉ ⲉϥⲣ̄ⲃⲗⲁⲡⲧⲉⲓ. ⲁϥⲣ̄ⲉⲛⲧⲓⲛⲁⲥⲥⲉ ⲉϩⲟⲩⲛ ⲉϩⲣⲙ̄ⲡ︤ⲛ︦ⲁ︥ ⲛ̄ⲁⲅⲉⲛⲛⲏⲧⲟⲛ,</p>
					<p class="english"></p>
				</div>
				<div>
					<p class="coptic">ⲉⲡⲉⲓ ⲛⲉⲩⲛ̄ⲧⲁϥ ⲙ̄ⲙⲁⲩ ⲛ̄ⲟⲩⲉⲓⲛⲉ ⲉⲃⲟⲗ ⲛ̄ϩⲏⲧϥ̄, ϫⲉⲕⲁⲁⲥ ⲉⲥⲛⲁϣⲱⲡⲉ ⲉⲥϣⲟⲩⲉⲓⲧ ⲛ̄ϭⲓⲧⲉⲫⲩⲥⲓⲥ ⲉⲡⲕⲱϩⲧ ⲉⲧϣⲧⲣⲧⲱⲣ, ⲁⲩⲱ ⲛ̄ⲧⲉⲩⲛⲟⲩ ⲁ-ⲧⲉⲫⲩⲥⲓⲥ ⲡⲱⲣϫ ⲉϥⲧⲟⲟⲩ ⲙ̄ⲙⲉⲣⲟⲥ, ⲁⲩϣⲱⲡⲉ ⲛ̄ⲕⲗⲟⲟⲗⲉ ⲉⲩϣⲃⲃⲓⲟⲉⲓⲧ ϩⲙ̄ⲡⲉⲩⲉⲓⲛⲉ. ⲁⲩⲙⲟⲩⲧⲉ ⲉⲣⲟⲟⲩ ϫⲉ ϩⲩⲙⲏⲛ, ⲭⲟⲣⲓⲟⲛ, ⲇⲩⲛⲁⲙⲓⲥ, ⲡⲙⲟⲟⲩ. ⲛⲉϥϣⲟⲟⲡ ⲇⲉ ⲛ̄ϭⲓⲡϩⲩⲙⲏⲛ ⲙⲛ̄ⲡⲉⲭⲟⲣⲓⲟⲛ ⲙⲛ̄ⲧⲇⲩⲛⲁⲙⲓⲥ ⲛ̄ⲕⲱϩⲧ ⲉⲩϣⲧⲣⲧⲱⲣ. ⲁⲩⲱ ⲉⲩⲥⲱⲕ ⲙ̄ⲙⲟϥ ⲉⲃⲟⲗ ϩⲛ̄ⲧⲙⲏⲧⲉ ⲙ̄ⲡⲕⲁⲕⲉ ⲙⲛ̄ⲡⲙⲟⲟⲩ, ϫⲉ ⲛⲉⲣⲉ-ⲡⲛⲟⲩⲥ ϩⲛ̄ⲧⲙⲏⲧⲉ ⲛ̄ⲧⲉⲫⲩⲥⲓⲥ ⲙⲛ̄ⲧⲇⲩⲛⲁⲙⲓⲥ ⲛ̄ⲕⲁⲕⲉ, ϣⲓⲛⲁ ϫⲉ (ⲛ̄)ⲛⲉⲩⲕⲟⲗⲗⲁ ⲉⲣⲟϥ ⲛ̄ϭⲓⲙ̄ⲙⲟⲟⲩ ⲉⲧⲣ̄ⲃⲗⲁⲡⲧⲉⲓ. ⲉⲧⲃⲉⲡⲁⲓ, ⲁⲩⲡⲱⲣϫ ⲛ̄ⲧⲉⲫⲩⲥⲓⲥ, ⲕⲁⲧⲁⲡⲁⲟⲩⲱϣ, ϫⲉⲕⲁⲁⲥ ⲉⲣⲉ-ⲡⲛⲟⲩⲥ ⲛⲁⲛⲟⲟⲩϩϥ̄ ⲉϩⲣⲁⲓ ⲉⲧⲉϥⲇⲩⲛⲁⲙⲓⲥ, ⲧⲁⲓ ⲛ̄ⲧⲁⲥϫⲓⲧⲥ̄ ⲛ̄ⲧⲟⲟⲧϥ̄ ⲛ̄ϭⲓⲧⲛⲟⲩⲛⲉ ⲛ̄ⲕⲁⲕⲉ, ⲧⲁⲓ ⲉⲣⲧⲱϩ ⲛⲙ̄ⲙⲁϥ. ⲁⲩⲱ ⲁⲥⲟⲩⲱⲛϩ ⲉⲃⲟⲗ ϩⲣⲁⲓ ϩⲛ̄ⲧⲙⲏⲧⲣⲁ. ⲁⲩⲱ ϩⲙ̄ⲡⲙⲉⲣⲓⲥⲙⲟⲥ ⲛ̄ⲧⲉⲫⲩⲥⲓⲥ ⲁⲥⲡⲱⲣϫ ⲉⲧⲇⲩⲛⲁⲙⲓⲥ ⲛ̄ⲕⲁⲕⲉ ⲉⲩⲛ̄ⲧⲁⲥ ⲙ̄ⲙⲁⲩ ⲉⲃⲟⲗ ϩⲙ̄ⲡⲛⲟⲩⲥ. ⲁϥⲙⲟⲟϣⲉ ϩⲛ̄ⲧⲙⲏⲧⲉ ⲛ̄ⲧⲇⲩⲛⲁⲙⲓⲥ, ⲡⲁⲓ ⲛⲉϥϣⲟⲟⲡ ⲙ̄ⲙⲉⲥⲟⲧⲏⲥ ⲛ̄ⲧⲉⲫⲩⲥⲓⲥ.</p>
					<p class="english"></p>
				</div>
				<div>
					<p class="coptic">ⲡⲉⲡ︤ⲛ︦ⲁ︥ ⲇⲉ ⲛ̄ⲟⲩⲟⲉⲓⲛ, ⲛ̄ⲧⲁⲣⲉ-ⲡⲛⲟⲩⲥ ⲣ̄ⲃⲁⲣⲉⲓ ⲙ̄ⲙⲟϥ, ⲁϥⲣ̄ⲑⲁⲩⲙⲁ. ⲧⲇⲩⲛⲁⲙⲓⲥ ⲇⲉ ⲙ̄ⲡⲉϥⲑⲁⲩⲙⲁ ⲁⲥⲛⲟⲩⲟⲩϩ ⲙ̄ⲡⲃⲁⲣⲟⲥ. ⲁⲩⲱ ⲁϥⲛⲟⲟⲩϩϥ̄ ⲉϩⲣⲁⲓ ⲉⲧⲉϥϩⲙⲙⲉ. ⲁϥϯ ϩⲓⲱⲱϥ ⲙ̄ⲡⲟⲩⲟⲉⲓⲛ ⲙ̄ⲡⲉⲡ︤ⲛ︦ⲁ︥. ⲁⲩⲱ ⲛ̄ⲧⲁⲣⲉⲥⲕⲓⲙ ⲛ̄ϭⲓⲧⲉⲫⲩⲥⲓⲥ ⲉⲃⲟⲗ ϩⲛ̄ⲧⲇⲩⲛⲁⲙⲓⲥ ⲙ̄ⲡⲟⲩⲟⲉⲓⲛ ⲙ̄ⲡⲉⲡ︤ⲛ︦ⲁ︥, ⲁϥⲛⲟⲟⲩϩϥ̄ ⲛ̄ϭⲓⲡⲃⲁⲣⲟⲥ. ⲡⲉⲑⲁⲩⲙⲁ ⲇⲉ ⲙ̄ⲡ{ⲉⲑⲁⲩⲙⲁ} ⲟⲩⲟⲉⲓⲛ ⲁϥⲁϥⲛⲟⲩⲟⲩϩ ⲙ̄ⲡⲃⲁⲣⲟⲥ. ⲁϥⲣ̄ⲕⲟⲗⲗⲁ ⲉⲧⲉⲕⲗⲟⲟⲗⲉ ⲙ̄ⲡϩⲩⲙⲏⲛ. ⲁⲩⲱ ⲁ-ⲛⲉⲕⲗⲟⲟⲗⲉ ⲧⲏⲣⲟⲩ ⲙ̄ⲡⲕⲁⲕⲉ ⲱϣ ⲉⲃⲟⲗ, ⲛⲁⲓ ⲉⲣⲡⲱⲣϫ ⲉⲁⲙⲛⲧⲉ, ⲉⲧⲃⲉⲧⲇⲩⲛⲁⲙⲓⲥ ⲛ̄ⲁⲗⲗⲟⲧⲣⲓⲟⲛ. ⲡⲉⲡ︤ⲛ︦ⲁ︥ <ⲛ̄>ⲟⲩⲟⲉⲓⲛ ⲡⲉ ⲉⲣⲉⲓ ⲛ̄ϩⲏⲧⲟⲩ. ⲁⲩⲱ ϩⲙ̄ⲡⲟⲩⲱϣ ⲙ̄ⲡⲙⲉⲅⲉⲑⲟⲥ, ⲁ-ⲡⲉⲡ︤ⲛ︦ⲁ︥ ⲉⲓⲱⲣⲙ ⲉϩⲣⲁⲓ ⲉⲡⲟⲩⲟⲉⲓⲛ ⲉⲧⲉⲙ̄ⲙⲛ̄ⲧⲉϥ-ⲁⲣⲏϫϥ̄, ϫⲉⲕⲁⲁⲥ ⲉⲩⲛⲁⲛⲁ ⲙ̄ⲡⲉϥⲟⲩⲟⲉⲓⲛ, ⲁⲩⲱ ⲁⲩⲉⲓⲛⲉ ⲙ̄ⲡⲉⲓⲛⲉ ⲉϩⲣⲁⲓ ϩⲛ̄ⲁⲙⲛⲧⲉ.</p>
					<p class="english"></p>
				</div>
				<div>
					<p class="coptic">ⲁⲩⲱ ⲛ̄ⲧⲁⲣⲉ-ⲡ︤ⲛ︦ⲁ︥ ϭⲱϣⲧ, ⲁⲓϩⲉϯⲉ ⲉⲃⲟⲗ, ⲁⲛⲟⲕ ⲡϣⲏⲣⲉ ⲙ̄ⲡⲙⲉⲅⲉⲑⲟⲥ, ⲛ̄ⲧϩⲉ ⲛ̄ⲛⲓϩⲁⲙ ⲛ̄ⲟⲩⲟⲉⲓⲛ, ⲁⲩⲱ ⲛ̄ⲧϩⲉ ⲛ̄ⲟⲩϩⲁⲧⲏⲩ ⲙ̄ⲡ︤ⲛ︦ⲁ︥ ⲛ̄ⲁⲑⲁⲧⲟⲛ. ⲁⲩⲱ ⲁⲓⲛⲓϥⲉ ϩⲛ̄ⲧⲉⲕⲗⲟⲟⲗⲉ ⲙ̄ⲡϩⲩⲙⲏⲛ ⲉϫⲙ̄ⲡⲉⲑⲁⲩⲙⲁ ⲙ̄ⲡ︤ⲛ︦ⲁ︥ ⲛ̄ⲁⲅⲉⲛⲛⲏⲧⲟⲛ.</p>
					<p class="english"></p>
				</div>
				<div>
					<p class="coptic"></p>
					<p class="english"></p>
				</div>
			</main>
		</div>
	</body>
</html>